
L'ealtrè sirè apana snà
eive dà za una magnà-
scultei pur quèl k'm'ha sussest,
e panser k'l'iàre ban prast,
a n'am son mo indurmansà
in slà teavle, eksej culga .
In tl'inseuni k'am son fat,
con un puek ed fèntesie
e un brisle'd puesie -
in t'un'atim a n'am cat,
in t'un “Sputnik” ke furtuna,
bàl a praunt pr'andè in slè lune.

	L'iere fat com'un silur,
	tèut lusent, e grand'e gross,
	un fat coss...
	Balè scuerte,
	dè guarder' a boke averte,
	com k'el faess' e stè in pje dur .
	Mame  mje, l'iere un intrigh
	k'ogni teant'al fea di sigh,
	di èrbèumb,  dil fumarà,
	com k'es fèus tèut'impissà.
	Baste; alaure, scultèj pur,
	ki stèl vias pèn d'evèntur.

Em'in steave bal sdraià,
propir com'un gran Pascià,
a guarder'i pessègier,
K'im parèjve tèut strenjer,
quend ke vaid'in patt'e mèj
Luvigen, al Mor, Lisander,
srà tèut daint'un gran scafander,
Prop'inteant k'em liev'in pje,
mame mjè...
un arbomb, un gran scuncuas,
vjè k'pèrtess con furie al ras.

	Sèu, sèu, sèu...a son cascà,
	in pultraune, sensa fià.
	La stà un ban k'el svenimaint,
	ho sparmià teant pètimaint.
	Ma parò quend k'am son tsià,
	piem pienen'e k'ho guardà
	pr'el fnestren; ke merevie !
	Ke bai clur, ke siel, ke mond,
	ik scumat k'andeavan vje
	mèl kilometre in t'un sgond.

S'ho dè direv lè crità
l'iere bal teut quel k'se vdaiva
ma a sa steave pulacià,
in pensjer, teut'ernicià,
pervi al ras'èn feus scupià.
Pansei ban quel k'srev sussèst...
Ma sculteam, k'ev cunt'el rest.

	Dai, dai, dai, quend ke Dio ha vièe,
	ieren dbot rivà là sèu -
	une vaus la dice : Pronti,
	fatti bene i nostri conti,
	noi contiamo d'arrivare
	alla fine di questo mare,
	che già stiamo per toccare.
	Vi sapremo poi inromare.

Pànè fnèj st'evèrtimeint,
oh, ke gran divèrtiment ;
ki k'sigheave' evivì' evive,
ki k'suneave con lè pive,
ki 'k canteave,
ki'k baleave;
k'l'iere propi un pandamoni,
mèj a son bon tèstimoni.

	Ek lè vous k'l'è dice: “Ancora ,
	spazieremo per mezz'ora.”
	Coi binocul tèut guardeave
	èl nuev mond ke s'evzineave.
	E difati as sent k'al rass
	al ralente un puek al pass
	e, tra sigh, “arbèumb” e scoss
	a farmers'al và in t'un foss.

Dop k'al vias'in stratusfeare,
èl prèm kstian'a saltè in teare,
in sle' lune, s'èm kerdej,
prèmè'd tèut'a son sta' mej.
Oh, lè lune , com k'l'è fate,
e ki èl k'l'areav kerdeu.
L'ha un bal claur'ad marmalate,
con di eater k'ogni puek,
i dà un scopi e pue i fa èl fuek.

	Mèrevie dil mèrèvi,
	quend k'il stall'il se' sferine,
	dil muntrott'èt cèprie fine
	il prufeume il piass'e il vì -
	g'lasse sasci per k'ho catà,
	e quent donn k'a m'ha basà.
	Em direj l'a son pitok,
	ma sculteam'un'eater tok.

Iere lej tèut'incantà
a mirer k'el bal spatacul
ke, per direv lè vrità,
mi per mej l'iere un miracul,
quend k'i occ'im sa farmà,
sbalurdej e stralunà,
t'sauvr'un vaecc vstej d'eskimejs,
da la fasse dè cmacejs,

	Fat curiaus'ag vagh'e vzen;
	èl n'è propri un “sempiren”.
	L'aiv'in in boke un tok t'pipasse,
	tacà i pje un pèniren,
	e sigand, con klè vusasse,
	“iè viv'al zea, guardaj,
	a vi dag per vintsje skej.

S'èm kèrdej a son arstà
a guardearèl impalà,
inkukei, senza parole,
com'èl pièu sumer dlè scole.
Di cmècis, lèn'è brè nueve,
dè per tèut, al so k's'in trueve,
da l'Amerike a l'Austalie
e i fa un'aur'enk'a l'Italie.
Ma a n'èm srev puè mej pansà
k'in slè lune a n'ès catà.

	Pèr strigher kista matasse,
	ègh m'èvzin'a fasse
	e “bon giaurèm, paisan”
	ègh degh mej dandegh la man,
	“com'iv fat'e gnir fen kej
	s'a n'am sbali prem'ed mej” ?
	Dop un “ooh” k'an fnaiva pièu,
	l'aiv'infene dvantà bleu,
	am fa lèu,
	“com h'ho fat'a gnir qua sèu ?
	L'è un sagret dèl nostr'emstier,
	ma sicom ke sej un bèrbier
	e un bon fiol, senza rigir,
	s'èm scultèj e v'èl vì dir.

Ek k'as keave kle pipasse
èl sa strus's pu'èl spudasse
è dop sensa teante borie
l'incuminsie lè sue storie.
“ Com k'al saul'al va a tramaunt,
am ciap sèu col mje betlen,
pr'al caneal di Kepussen.
Dop un tok k'ho passà'l paunt,
è trèghiet con lè nje fiake,
in tla Vake,
Ma in tl'Amzan, k'l'è co'un mèr
a gh'èl punt k'sa dè sbarker.

	Kej parò bisogne sptè,
	e lè quest tèut'al da fè -
	kè lè lune, bale , tonde,
	lè carasse prorpi l'onde .
	Ek k'alaure , com k'l'egh rive.
	Am n'ha vieu di esperimint.
	Quent skembeuss k'ho fat, quent bagn,
	ma parò in ultme, ho vint
	e, am cunteant perkei a guadagn.”
	Oh , ma alaure sti' scianscià
	cussel mej k'i ha invantà,
	quent k'as pol-e quest l'el bal-
	gnir qua sèu con puek smasal ?
	“Grassie , Antoni,e breav da bon”,
	egh degh mej, dl'informassion.

Sè n'ev nej brise pàr meal,
èv vi mettr'in sul giurneal,
l'è une nueve k'farà kaulp...
“ s'èl zi veu k'a si' une voulp,
ma parò quèl k'a m'arkmand,
da n'am fearam brise grand.”
E vedrej k'e srej cuntent.
“Zim impueki: èl bon stèl vent?
Perki avreav, se a ghesv'un post ,
gnir con vèu , par sterv'in cost.”
“Bonl'el vent , 'al post'al gh'è';
e a sterej pieu ban d'un re”.
“Grassie , Antoni ,grassie incaure,
as vedren dè ki emazz'aure.

	Dop'aveir szirà in sa e in là,
	pèr el cèuìinter dlè sità,
	n'ev segh'il merevi
	di palass'e dil seu vi, -
	arivè sensa k'am peanse,
	in su'èl punt pèr lè parteanse.
	Prop'inteant k'am mat in viass,
	slungà staiss com'un cuntrol,
	a n'ev cunt mene dil fol -
	e n'am sent tirer pr'un brass,
	e la vaus'ed mje mujer,
	eater ke kerebinjer -
	e sigherm “ anden'in att
	k'le dau aur'e pièu k'at spatt.
	Ma cussel t'am stà e fiflè;
	seu, anden, dn, am fag sighè.

L'ha sta fate! Am son'atsià.
Un pueken'enk'arabià.
Am srev propi teant pieseu
gn'in bateane da la sèu:
farem'un viass'eksej stupand,
al'avearte sensa tand.
Psaiream gode kel lusaur
k'fa lè lune in sul trai aur ,
e , pue pr'asse testimoni
dl'invansion del nostr'Antoni.
Cuss'evriv , quend gh'intre il donn,
èvej mètr'enk k'il sje bonn -
kerdim pur'angh'è furtune
gneank'ander là sue in slè lune.
