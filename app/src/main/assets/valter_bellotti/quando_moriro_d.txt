
Quend chà morirò
chà sia d'istà o d'invearen
chissa indauv chà fnirò
sparam brisa all'infearan .

	Ma sa par culpa ad stori
	o cheusea ad sert rason
	pasand prel purgatori
	a farò quelch dei ad parson.

Signaur, ca siam intis
chà tute la mie storie
la fneise in paradis
in meas a la vostra gloria.

	E quend cha seu al cussen
	ag durmirò per l'ultme siera
	avisai ban Largurgnen
	cal prepare la bandiere.

E em sentirò cuntent
senza chil sia prateise
se al funarel coi mie parent
ag srà ench qual cmaciss.

	Ma intent sti ultem dei
	preme d'ander vie
	e vei passari a ca da mei
	in peas e alagria.
